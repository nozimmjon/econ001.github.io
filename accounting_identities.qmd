# Ayniyat orqali xulosa qilma  {.unnumbered}

Ayniyat va tenglikni bir-biridan farqlash kerak. Ayniyatda ifodaning **har ikki tomoni bir narsani bildirib**, ular har doim har qanday sharoitda bir-biriga teng bo'ladi va hech qachon o'zgarmaydi. Misol uchun, temperatura shkalasi formulasi ham ayniyat ($F=9/5*C+32$). Temperaturani boshqa-boshqa birliklarda ifoda etilishi xolos. Ushbu munosabat doim saqlanib qoladi, o'zgarmaydi.

Tenglik esa ifodaning ikki tomoni *(qandaydir sabablarga ko'ra)* bir-biriga tengligini ko'rsatadi. Misol uchun, Anvar bilan Diloromning daromadi bugun bir xil bo'lishi mumkin *(Anvar daromadi = Dilorom daromadi)*, ammo ertaga o'zgarishi mumkin. Tenglik har doim ham saqlanmasligi mumkin.

Iqtisodiy muhokamalarda eng ko'p uchraydigan xatolardan biri **ayniyat orqali sabab-oqibatni keltirib chiqarishdir.**

::: column-margin
Ingliz tilida "Never reason from an accounting identities" deb aytishadi. Twitterda (X) "Accounting identities" deb qidirib ko'ring, juda ko'p muhokamalar kelib chiqadi.

![](GFxc02uWcAASvTq.jpeg)
:::

YaIMni hisoblashning harajatlar usuli shunday ayniyatlardan biri:

$Y = C + I + G+(X-M)$ .

Ushbu ayniyatni asos qilib olib ko'pincha "davlat xarajatlarini (G) ko’paytirish YaIMni oshiradi" deyiladi. Yoki, Gni oshirish YaIMni ko'paytirmaydi, sababi agar G yuqori bo'lsa investitsiyani (I) siqib chiqaradi *(crowding out)*. Har ikkala fikr ham to'g'ri bo'lishi mumkin, ammo buning uchun yuqoridagi formula asos bo'la olmaydi.

Bu fikrlar yuqoridagi YaIM formulasini quyidagicha yozish orqali xatoligini tushuntirish mumkin:

\$\$Y = C + S + T\$\$

*Bunda C - iste'mol, S - jamg'arma, T - soliqlar.*

Ushbu fomula ham ayniyat.

::: column-margin
Ayniyatlarga misollar:\
1. Pulning miqdoriy nazariyasi: $M*V = P*T$ .\
*Bunda M - pul massasi (M2), V - pul aylanish tezligi, P-narxlar, T-transaksiyalar soni.*
:::

Bu ayniyatdan "soliqlarni ko'paytirish YaIMni oshiradi" deb ham aytish mumkin. Bu fikrga deyarli duch kelmaymiz; birinchi fikr quloqqa ko'p chalinadi. Har ikki fikrning asosi bir xil (ayniyat), ammo har ikkisi ham noto'g'ri.

Yana bir misol, daromad - jamg’arma va xarajatlar yig’indisiga teng.

$Daromad = Xarajat + Jamg'arma$

Lekin hech qachon biz xarajatlarimizni ko’paytirsak daromadimiz ko’payadi deb aytmaymiz, to’g’rimi? Buning barchasi nimani nima keltirib chiqarishiga bog’liq. Misol uchun, xarajatni ko’paytirish ko’proq ishlashga majbur qilar yoki kamroq jamg’arma qilarmiz.

**Ayniyat - doim to'g'ri. Ayniyatdan to'g'ridan-to'g'ri sabab-oqibat munosabatlarini o'rnatib bo'lmaydi, aks holda tavtologiyaga aylanib qoladi.**

Ayniyatlar iqtisodiyotda ko'p uchraydi, buning sababi iqtisodiy transaksiyalar har doim ikki tomonlama sodir bo'ladi. Kimningdir daromadi, kimgadir harajat. Ayniyatlar "hisob-kitob balans beradimi yoki yo'qmi?" degan savolga javob topish uchun juda muhim, sabab-oqibat munosabatlarini o'rnatish uchun emas.

**Sabab-oqibat savollariga javob topish nazariylashtirish, xulq-atvor munosabatlarini *(behavioural equations)* modellashtirish va ekonometrik hisob-kitoblarni amalga oshirishni talab etadi.**

Ayniyatdan foydalangan holda qilinadigan eng ko'p xatolardan birini oldingi qismda ko'rib o'tdik. Bunday xato qilmang - ayniyat orqali xulosa chiqarmang.
